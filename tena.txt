ባለፉት ሶስት ዓመታት የእናቶች በጤና ተቋማት የመውለድ ተደራሽነት 50 በመቶ ደርሷል
አዲስ አበባ፣ ሃምሌ 26፣ 2011 (ኤፍ.ቢ.ሲ) ባለፉት ሶስት ዓመታት የእናቶች በጤና ተቋማት የመውለድ ተደራሽነት 50 በመቶ መድረሱ ተገለጸ።
የጤና ሚኒስትሩ ዶክተር አሚር አማን እንደገለጹት ባለፉት ሶስት ዓመታት እናቶች በጤና ተቋማት ውስጥ እንዲወልዱ የማድረግ ስራ 50 በመቶ ደርሷል። በዚህም የእናቶችና ህጻናት ሞት ቅነሳን 50 ከመቶ ማድረስ መቻሉን ነው ሚኒስትሩ የገለጹት።
ተግባሩን በተጠናከረ መልኩ ለማስቀጠልም በአሁኑ ወቅት በጽንስ ውስጥ ያለን ህጻን ደህንነት ለማረጋገጥ የሚስችሉ 3 ሺህ 500 የህክምና መሳሪያዎች ግዥ መፈጸሙን ተናግረዋል።
ከዚህ ባለፈም 300 የአልትራሳውንድ መሳሪያዎች ግዥ ተፈፅሞ በቅርቡ ለጤና ጣቢያዎች ማሰራጨት የሚጀመር መሆኑን አንስተዋል። የጤና ባለሙያዎች በስነ ምግባር ታንጸው በተገቢው ሁኔታ አገልግሎት እንዲሰጡ የሚያስችል ስራ እየተሰራ መሆኑንም ጠቁመዋል።
በሌላ በኩል በአዲስ አበባ ከተማ የሚገኙ የተወሰኑ ጤና ጣቢያዎች በተቋማቸው መስጠት ያለባቸውን አገልግሎት ወደ ሆስፒታል ሪፈር በማድረጋቸው የተነሳ ሆስፒታሎች ላይ መጨናነቅ መፈጠሩንም ገልጸዋል።
ይህን ችግር ለማሻሻልም በአሁኑ ወቅት በጤና ጣቢያዎች የማሻሻያ ስራ መጀመሩንም አንስተዋል። ይህን ተከትሎም በ10 ጤና ጣቢያዎች ላይ በተደረገ የሙከራ ስራ ውጤት ማስገኘቱን አመላክተዋል።
ማሻሻያው በቀጣይ 2012 በጀት ዓመት በሁሉም ጤና ጣቢያዎችና በክልሎች ተግባራዊ ይደረጋልም ብለዋል።
በታሪክ አዱኛ
8
On Aug 2, 2019 88
ጤና

የመርሳት ችግርን  በደም ምርመራ ለማወቅ የሚያስችለው ጥናት ተስፋ ሰጪ መሆኑ ተገለፀ
አዲስ አበባ፣ ነሃሴ 2፣ 2011 (ኤፍ ቢ ሲ) የመርሳት ችግርን በደም ምርመራ ለማወቅ የሚያስችለው ጥናት ተስፋ ሰጪ መሆኑ ተገለፀ፡፡
ተመራማሪዎች ይፋ አንዳደረጉት  ሰዎች የመርሳት ችግር እየጋጠማቸው መሆኑን ምልክቱ ሳይታባቸው ማወቅ እንደተቻለ  አስታውቀዋል፡፡
ይህም ለበሽታው አስፈላጊ የሆነ መድሃኒት ለማዘጋጀት እድል እንደሚሰጥ ነው ተመራማሪዎች ያስታወቁት፡፡
ምርምሩ ተስፋ ሰጪ ነው ያሉት የብሪታኒያ ተመራማሪዎች  የመርሳት በሽታ በደም ምርመራ ማወቅ  
በመርሳት ምልክቶቹ ዙሪያ የሚደረገውን ምርመራ እንደሚያግዝ ተነግሯል፡፡
ሆኖም በዚህ ጉዳይ ዙሪያ ተጨማሪ ምርመራ እንደሚያስፈልግ ነው የተነገረው፡፡
በአለም አቀፍ ደረጃ በዚህ በሽታ ተጠቂ መሆናቸውን የተለያዩ መረጃዎች ያመለክታሉ፡፡
ምንጭ፡- ቢቢሲ
11
On Aug 8, 2019 154
ጤና

መንግስታዊ ያልሆኑ የህክምና ተቋማት የልብ ህክምና እንዲሰጡ ድጋፍ እየተደረገላቸው ነው- ዶ/ር አሚር አማን
አዲስ አበባ፣ ሃምሌ 30፣ 2011 (ኤፍ.ቢ.ሲ) መንግስታዊ ያልሆኑ የህክምና ተቋማት የልብ ህክምና እንዲሰጡ ድጋፍ እየተደረገላቸው መሆኑን የጤና ሚኒስትሩ ዶክተር አሚር አማን ተናገሩ።
ሚኒስትሩ ለፋና ብሮድካስቲንግ ኮርፖሬት እንደተናገሩት፥ ተቋማቱ በዓመት እስከ 750 ለሚደርሱ የልብ ህመምተኞች ህክምና መስጠት እንደሚችሉ ገልጸዋል ብለዋል።
የልብ ህመምተኞች በመንግስትም ህክምና በስፋት እንዲያገኙ ለማድረግ በጥቁር አንበሳ፣ 
በመቀሌ እንዲሁም በሀዋሳ ከተማ የልብ ህክምና ማእከላትን በማቋቋም በጀት ተመድቦ እየተሰራ መሆኑን ሚኒስትሩ ተናግረዋል።
የልብ ሀክምና አገልግሎትን ለማስፋት ከሚሰሩት ስራዎች ውስጥ ተጨማሪ ማእከላትን መገንባት መሆኑን ያነሱት ሚኒስትሩ፥ ከ2 ወር በፊት 
በጥቁር አንበሳ ስፔሻላይዝድ ሆስፒታል ግንባታው የተጀመረው ማእከልም አሁን ላይ 15 በመቶ ላይ መድረሱን አሳውቀዋል።
ከኔዘርላንድ መንግስት ጋር በ50 ሚሊየን ዩሮ እየተገነባ የሚገኘው የልብ ማእከሉም በ2 ዓመት ውስጥ እንደሚጠናቀቅ ሚኒስትሩ ዶክተር አሚር ተናግረዋል።
በዙፋን ካሳሁን
15
On Aug 6, 2019 105
ጤና

ቫይታሚን ኤ የቆዳ ካንሰር ተጋላጭነትን እንደሚቀንስ ተጠቆመ
አዲስ አበባ ፣ ነሐሴ1 ፣ 2011 (ኤፍ.ቢ.ሲ) የቆዳ ካንሰርን ለመከላከል የፀሃይ ብርሃን መከላከያ (ሰን ስክሪንን) ጨምሮ በርካታ ነገሮች ጥቅም ላይ እንደሚውሉ ይታወቃል።
ተመራማሪዎች ከሰሞኑ ይፋ ባደረጉት ጥናት እንዳስታወቁት ከሆነ ደግሞ ቫይታሚን ኤን አብዝቶ መጠቀም ለቆዳ ካንሰር የመጋለጥ እድልን ለመከላከል ይረዳል። በአሜሪካ በ125 ሺህ ሰዎች ላይ የተካሄደው ጥናት እንዳመለከተው ከሆነ ቫይታሚን ኤን አዘውትረው የሚሰውዱ ሰዎች ለቆዳ ካስነር የመጋለጥ እድላቸው የቀነሰ ነው።
የጥናቱ ተሳታፊዎች አብዛኛውን ቫይታሚን ኤ ያገኙት ደግሞ ከሚመገቡት ምግብ መሆኑንም ነው ጥናቱ ያመላከተው።
በብራወን ዩኒቨርሲቲ የዴርማቶሎጂ እና ኤፒዲሞሊጂ ተባባሪ ፕሮፌሰር ኤንዮንግ ቾ እንደተናገሩት፥ የጥናቱ ውጤት አትክልት እና ፍራፍሬ የበዛበት ጤናማ የሆነ የአመጋገብ ስርዓትን መከተል ጠቃሚ እንደሆነ ያረጋግጣል ብለዋል።
በተለይም ደግሞ ከአትክልት እና ፍራፍሬዎች የሚገኘው ቫይታሚን ኤ የጎንዮሽ ጉዳት የማያስከትል በመሆኑ ደህንነቱ አስተማማኝ ነው ሲሉም ተናግረዋል። ታዲያ ስለ ቫይታሚን ኤ ጠቀሜታ ይህንን ካልን፤ የቫይታሚን ኤ ምንጭ የሆኑ ምግቦችስ የትኞቻ ናቸው ካላችሁ፦
ስኳር ድንች፣ ካሮት፣ ቆስጣ፣ ብሮኮሊ፣ ማንጎ፣ ዱባ እና ቲማቲም እንዲሁም አሳ እና ስጋ የቫይታሚን ኤ ምንጭ የሆኑ ምግቦች መሆናቸውም በጥናቱ ተመላክቷል። ተመራማሪዎቹ አክለውም በቫይታሚን ኤ የበለፀጉ ምግቦችን መውሰድ የቆዳ ካንሰር ተጋላጭነትን ይቀንሳል እንጂ ሙሉ በሙሉ አይከላከልም ብለዋል።
ስለዚህ ቆዳችንን ሙሉ በሙሉ ከቆዳ ካንሰር ለመከላከል በቫይታሚን ኤ ከበለጸጉ ምግቦች በተጨማሪ ቆዳችን ለፀሃይ በብዛት አንዳይጋለጥ ጥላ ያለበት ስፍራን ማዘውተር፣ ጸሃይ የማያስገቡ ወፈር ያሉ ለብሶችን መልበስ እና በተጨማሪም ከተገኘ የፀሃይ መከላከያ ቅባት (ሰን ስክሪን) መቀባትን መክረዋል።
ምንጭ፦ www.upi.com/Health
18
On Aug 7, 2019 136
ጤና

ምግብን በቋሚ ሰዓት መመገብ ክብደትን ለመቀነስ እንደሚያስችል ተገለፀ
አዲስ አበባ ፣ ሃምሌ 17 ፣ 2011 (ኤፍ ቢ ሲ) ሰዎች  ምግብ የሚመገቡበት ሰዓት ለክብደታቸው መቀነስና 
መጨመር የራሱ አስተዋፅኦ እንዳለው አንድ ጥናት አመለከተ፡፡
ሰዎች የሚመገቡበት ሰዓት ቋሚ ካደረጉ እና በጠዋት የሚመገቡ ከሆነ የምግብ ፍላጎታቸው እንደሚቀንስ እና የሰውነት 
ክብደታቸውን መቀነስ እንደሚችሉ ጥናቱ አመልክቷል፡፡
ይህ የሰዓት ስትራቴጂም በሰውነት ውስጥ የሚገኝን የካሎሪን መጠን ለመቀነስ ጥረት ከማድርግ የተሻለ ውጤት እንዳለው ነው የተጠቆመው፡፡
የምግብ አመጋገብ ስነ ስርዓትን  ከተፈጥሮኣዊ የሰዓት አካሄድ ጋር ማጣጣም የምግብ ስርዓትን በመቀነስ የሰውነት ክብደትን ዝቅ ማድረግ እንደሚቻል ተጠቁሟ፡፡
እንዲሁም ያለመቋረጥ የሚፆሙ አካላት በሰውነታቸው ውስጥ የሚገኝን ስብ መቀነስ እንደሚችሉም አዲሱ ጥናት አመልክቷል፡፡
ምንጭ፡-ዩፒአይ
21
On Jul 25, 2019 238
ጤና

በአዲስ አበባ ያለው የኤች.አይ.ቪ/ኤድስ የስርጭት መጠን 3 ነጥብ 4 በመቶ መድረሱ ተገለፀ
አዲስ አበባ፣ ሃምሌ 9፣ 2011 (ኤፍ.ቢ.ሲ) በአዲስ አበባ ያለው የኤች አይ ቪ የስርጭት መጠን 3 ነጥብ 4 በመቶ መድረሱ ተገለፀ።
የአዲስ አበባ ኤች አይ ቪ ኤድስ መከላከልና መቆጣጠር ፅ/ቤት ከአስሩም ክፍለ ከተማ እና ወረዳ ከተውጣጡ የጽህፈት ቤቱ ሰራተኞች ጋር የ2011 እቅድ አፈፃፀምን እየገመገመ ይገኛል።
በግምገማው ላይም በከተማዋ ያለው የኤች አይ ቪ/ኤድስ ስርጭ በከፍተኛ ሁኔታ መጨመሩን እና አሁን ላይም 3 ነጥብ 4 በመቶ መድረሱ ተመልክቷል።
ለዚህም በከተማዋ ያሉ አጋላጭ ቦታዎች መስፋፋት እና የስነ ምግባር ክፍተት ምክንያት መሆኑ ተነግሯል። በአለም ጤና ድርጅት መስፈርት መሰረት የኤች አይ ቪ ስርጭት ከ1 በመቶ በላይ ከሆነ ያ ሀገር በበሽታው ወረርሽኝ ውስጥ ነው።
ይህም በከተማዋ ያለው የኤች አይ ቪ ስርጭት መጠን በጣም አሳሳቢ ደረጃ ላይ መድረሱን ነው የሚያመላክተው።
በተጨማሪም በግምገማ መድረኩ የተመረጡ ወረዳዎችና ክፍለ ከተሞችም የተሰሩ ስራዎችን  እና ያጋጠሙ ችግሮችን እንዲሁም የተወሰዱ የመፍትሄ አቅጣጫዎችን አቅርበዋል፡፡
በግምገማ መድረኩ በቀጣይም የ2012ን እቅድ ለማዘጋጀት መነሻ ሀሳቦች የሚገኙበት ነው ተብሏል፡፡
በሀይማኖት እያሱ
27
On Jul 16, 2019 175
ጤና

መድሃኒት የሚቋቋም የወባ በሽታ በደቡብ ምስራቅ እስያ እየተስፋፋ መሆኑ ተገለጸ
አዲስ አበባ፣ ሃምሌ 19፣ 2011 (ኤፍ ቢ ሲ) የወባ በሽታ መከላከያ መድሃኒትን መቋቋም የሚችል የወባ በሽታ በደቡብ ምስራቅ እስያ እየተስፋፋ መሆኑ ተነግሯል።
የብሪታንያና ታይላንድ ተመራማሪዎች እንዳስታወቁት መድሃኒት የሚቋቋመው የወባ በሽታ በደቡብ ምስራቅ እስያ በካምቦዲያ፣ ላኦስ፣ ታይላንድና ቬትናም ውስጥ እየተስፋፋ ነው።
እንደ ተመራማሪዎቹ ገለፃ በበሽታው ለተጠቁ ታማሚዎች የወባ መድሃኒት ቢሰጣቸውም ከበሽታው ሊያገግሙ አልቻሉም።
በሽታው በፍጥነት መፍትሄ ካልተገኘለትም ወደ አፍሪካ ሊዛመት ይችላል ያሉት ተመራማሪዎች፥ ውጤቱም አስደንጋጭ ሊሆን ይችላል ብለዋል።
ከታማሚዎች የተሰበሰበው የደም ናሙና በአንዳንድ አካባቢዎች በሽታው መድሃኒት የመቋቋም አቅሙ እስከ 80 በመቶ የደረሰ መሆኑን የሚያሳይ መሆኑ ተገልጿል።
በወባ በሽታ በዓለም አቀፍ ደረጃ በየዓመቱ 219 ሚሊየን ሰዎች የሚያዙ ሲሆን፥ ከእነዚህ መካከል ዕድሜያቸው ከ5 ዓመት በታች 
የሆኑ ህጻናትን ጨምሮ 435 ሺህ በላይ የሚሆኑ ሰዎችን ለህልፈት እንደሚዳርግ መረጃዎች ያሳያሉ።
ምንጭ፦ ቢቢሲኤ
23
On Jul 26, 2019 119
ጤና